<h2>Kapitel 2</h2>
<p>”Vad är det där?” utbrister Mira och tar ett steg tillbaka.</p>
<p>Mikkel är svarslös. För första gången kan han inte känna en varelses närvaro – något att meditera över senare – för stunden kan han bara gapa. För vad som står framför dem, fyra famnar hög, är så långt ifrån något från denna värld de kan tänka sig. Varelsen väser och sprutar ånga från sina leder. Slangar verkar hålla den samman, tillsammans med stora rostiga rör och taggiga hjul. I sin mitt har den en skitig behållare, halvt genomskinlig, som bär med sig någon form av gråsvart tjock vätska. Den har två armar men fyra kloliknande händer, ett lådlikt huvud bestående av ett enda stort öga som verkar brinna på insidan, bakom en dimmig hinna, och ett kraftigt ben med tre hjul som fötter. När varelsen rör sig gnisslar och väser den, samtidigt som marken under pressas ihop av dess vikt. Hjulen letar sig fram, rör sig för att få fäste.</p>
<p>”Vad är du?” ropar Mira.</p>
<p>”Vi vill dig inget ont!” ropar Mikkel, samtidigt som han sträcker sig efter varelsen genom skogens sinne.</p>
<p>Varelsens öga går från brinnande orange till intensivt glödande rött, och med en kraftig fräsning av ånga och stickande doft dundrar den mot de två unga urderna.</p>
<p>”Spring!” ropar Mikkel och Mira samtidigt, och spurtar åt varsitt håll. Varm försvinner in i skogen, mot byn, med varelsen dundrande efter.</p>
<p>”Vi måste stoppa den där ... saken!” utbrister Mikkel, och följer efter den.</p>
<p>Grenar och buskar, rentav mindre träd, ger vika och knäcks i varelsens väg när den följer ponnyn genom skogen, med Mikkel och Mira tätt i hälarna. Den lämnar ett moln av sot och stickande stank efter sig, för att inte tala om det dike som spränger igenom mossan, fläker upp skogstäcket utan eftertanke.</p>
<p>”Hur?” frågar Mira, lätt springande bredvid Mikkel. Syskonen rör sig snabbt genom skogen, men inte lika snabbt som en skogsponny, eller lika obehindrat som den monstruösa varelsen. Stenar och träd är hinder för Mikkel och Mira medan varelsen krossar dem i sin väg.</p>
<p>”Den får inte nå byn!”</p>
<p>”Hålet?”</p>
<p>”Bra idé.”</p>
<p>Mikkel stannar tvärt, Mira väjer av in i skogen. Ett djupt andetag, och sedan ett till, och Mikkel känner hur skogen kommer till liv runt honom. Han känner trädens trevande rötter, de panikslagna sork- arna, fåglarnas hundratals hjärtslag, surrande insekter ... Mikkel kon- centrerar sig, sträcker sig efter Varm.</p>
<p>”Hålet”, viskar han, samtidigt som tanken och känslan av platsen planteras i Varms sinne.</p>
<p>Skogsponnyn viker omedelbart av, och det gör varelsen med, hack i häl. Mikkel sneddar genom skogen, men vet att han inte kommer hinna ikapp. Det är tveksamt om han hinner fram i tid.</p>
<hr class="symbol" />
<p>Mira tvekar inte; hon formligen flyger genom skogen. Hennes gåva är annorlunda, rotad i andevärlden, och nu tar hon fram den, fastän hon inte får eller borde. Med all mylla och dess historia runt sig drar hon kraft från skogens minnen av levande väsen och ger sig själv kraften att ta ett extra språng, och sedan ett till. Hon är framme vid hålet ögonblicket innan Varm, som flyger förbi henne i ett enormt språng över det förrädiska gapet i marken. Skogsponnyn fortsätter in i skogen på andra sidan, som Mikkel önskade.</p>
<p>Med lyftkraft, dragen från alla som försvunnit i det hungriga hålet genom åren, decennierna antar hon, tar Mira hålet i ett minst lika säkert språng.</p>
<p>Hålet, denna plats som andas en annan tid, en mörkare tid. Den här delen av skogen är tom, tyst och osäker. Till och med träden drar sig undan från hålet, väljer att växa och vika sig åt ett annat håll, vilket har bildat en närmast onaturlig öppning i skogen, likt ett sår som inte riktigt vill läka. Mikkel visade henne hålet för ett par år sedan, och förklarade hur hon skulle röra sig runt det. För hålet går inte att lita på, det flyttar sig dit det vill, och jorden under dig är kanske inte intakt från ena ögonblicket till nästa.</p>
<p>Just hålets illvilja är vad syskonen räknar med.</p>
<p>Varelsen är däremot ovetande om faran hålet innebär. Dess hjul- fötter hinner inte långt in i dungen innan marken öppnar sig under dem. Varelsen faller på sida, slår hårt i marken, och griper tag i marken med sina mekaniska armar. Den skriker inte, den får inte panik, den verkar inte känna alls – den försöker bara klösa och dra sig upp.</p>
<p>Och den sjunker inte ned. Den drar sig framåt. Mira backar, redo att springa, men trogna Varm är där, tillbaka nu när hennes uppdrag är slutfört. Mira svänger upp på skogsponnyns rygg, redo för en ny jakt genom skogen, bort från byn.</p>
<p>Mikkel kommer från ingenstans och landar på varelsens rygg. Med kniven skär han av slang efter slang, och sprutas ned av svart och brun varm vätska. Den bränner honom, det hör Mira på hans kvävda skrik, men Mikkel ger sig inte. Varelsen sträcker sig efter honom men utan framgång, och plötsligt slutar den ena armen fungera, faller till marken med ett brak. Ögonblicket efter fräser det ånga ur varje öppning, och det brinnande röda ögat slocknar.</p>
<p>Varm landar bredvid varelsen med en duns och Mira hugger tag i Mikkels arm från ponnyns rygg. Han kvider till av rycket, kraften från Varms framfart, men det är en tillfällig smärta, för de stannar några steg bort. Mira släpper taget och Mikkel sjunker ned i mossan på säkert av- stånd. Varms mule är genast där, andas och fnyser åt Mikkels smutsiga kläder och brända hud.</p>
<p>”Den är död”, säger Mira samtidigt som hon glider av skogsponnyns rygg.</p>
<p>Mikkel nickar, han orkar inte prata. Ett par steg bort sjunker varelsen ned i hålet, men inte helt. En arm och axel, samt huvudet, är det enda som syns. Hungriga rötter kryper runt varelsens kropp, men hålet orkar inte dra ned den, så den stannar där den är.</p>
<p>”Vi måste vara säkra”, säger Mikkel.</p>
<hr class="symbol" />
<p>De återvänder med smeden och rådmannen Haldur. Hålet har gjort sitt, kvar är endast en bit av ena armen. Med smedens hjälp lyckas Haldur bryta loss delar av ena handen och underarmen, innan hålet gör sitt och slukar varelsen för alltid.</p>
<p>Mira och Mikkel, tvättad och bandagerad, ser på från Varms rygg. De är inte tillåtna att komma närmre.</p>
<p>”Otroligt”, säger Haldur och klappar förstrött Varm på halsen. Sedan slår han in delarna av varelsens arm i tjockt linnetyg. ”Ni har gjort oss alla en stor väntjänst i dag, Hirasdottirsbarn. För det här ... monstret ... Det hade gjort stor skada. Vi är i er skuld. Vad kan vi göra för er?”</p>
<p>Mira tittar på Mikkel, som ler trött och suckar.</p>
<p>”Jag tror det är hög tid för Mira att få påbörja sin träning”, säger han.</p>
<p>Haldur tittar sammanbitet på syskonen, men till sist nickar han. Mira kramar Mikkel så hårt att han får tårar i ögonen, från sina brännskador, men det är det värt.</p>